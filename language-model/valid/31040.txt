ક્રાંતિગુરુ શ્યામજી કૃષ્ણ વર્મા કચ્છ વિશ્વવિદ્યાલય એ ગુજરાતનું એક રાજ્ય વિશ્વવિદ્યાલય છે. આ વિશ્વવિદ્યાલયનો હેતુ પ્રાદેશિક અને ગ્રામીણ વિસ્તારોમાં ઉચ્ચ શિક્ષણને પ્રોત્સાહન આપવાનો છે. તેનું નામ ગુજરાતમાં કચ્છના સ્વાતંત્ર્ય વીર શ્યામજી કૃષ્ણ વર્માના નામે રાખવામાં આવ્યું છે. 
ઈ.સ. ૨૦૦૩ સુધી કચ્છ જિલ્લાની કોલેજોનું નિયમન ગુજરાત યુનિવર્સિટી હેઠળ કરવામાં આવતું હતું. જો કે ૨૦૦૧ના ગુજરાત ભૂકંપ પછી પુન:વિકાસની યોજનાને પગલે, ગુજરાત સરકારે કચ્છ પ્રદેશ માટે અલગ યુનિવર્સિટી પૂરી પાડવાનું નક્કી કર્યું. ક્રાંતિગુરુ શ્યામજી કૃષ્ણ વર્મા કચ્છ યુનિવર્સિટી અધિનિયમ માર્ચ ૨૦૦૩માં સરકારી ગેઝેટમાં પ્રકાશિત થયો હતો. 
૨૪ સપ્ટેમ્બર ૨૦૦૪ના ઇશ્વવિદ્યાલયની ઈમારતનું ભૂમિ પુજન કરવામાં આવ્યું હતું. વહીવટી વિભાગ, ચાર ફેકલ્ટી વિભાગ, પુસ્તકાલય, કૉમ્પ્યુટર બિલ્ડિંગ, ગેસ્ટ હાઉસ, છાત્રાલય માટે બાંધકામનો ખર્ચ 35 કરોડ અંદાજવામાં આવ્યો હતો. કચ્છ યુનિવર્સિટીએ ઈ.સ. ૨૦૦૭ માં નવા કેમ્પસમાં તેની વહીવટી અને શૈક્ષણિક પ્રવૃત્તિ શરૂ કરી હતી. 
ઈ.સ. ૨૦૦૪માં ૧૦ કૉલેજો સાથે યુનિવર્સિટી શરૂ થઈ હતી,આજે તે ૨૦૦૦૦થી વધુ વિદ્યાર્થીઓ ૪૪ કૉલેજો આશરે ૨૫૦ શિક્ષકો ધરાવે છે. આ વિશ્વવિદ્યાલય વિનયન, વાણિજ્ય, વિજ્ઞાન, શિક્ષણ, કાયદો, તંત્રજ્ઞાનમાં ઈજનેરી અને ઔષધશાસ્ત્ર સહિતની શાખામાં શિક્ષણ આપે છે. 
