સિકંદર શાહનો મકબરો ગુજરાતના સુલતાન બહાદુર શાહ દ્વારા તેના ભાઇ અને પુરોગામી શાસક સિકંદર શાહ માનમાં ઇ.સ. ૧૫૨૬માં હાલોલ, ગુજરાતમાં બાંધવામાં આવેલો મકબરો છે.
સિકંદર શાહ જ્યારે ગુજરાતનો સુલ્તાન હતો ત્યારે તેણે તેના ભાઇ લતીફ ખાને કરેલો બળવો દબાવીને તેને હરાવ્યો હતો. ત્યારબાદ ૩૦ મે ૧૫૨૬ના દિવસે સિકંદર ખાનની હત્યા તેના જ દરબારી ઇમાદ-ઉલ-મુલ્ક ખુશ દ્વારા શાસનના થોડા સમય પછી કરવામાં આવી હતી. ઇમાદ-ઉલ-મુલ્કે સિકંદર ખાનના નાના ભાઇ નાસિર ખાનને મહમુદ શાહ દ્વિતિય નામકરણ કરીને ગાદી પર બેસાડ્યો. રાજકુમાર બહાદુર ખાનની તરફેણમાં અન્ય દરબારીઓ ઇમાદ-ઉલ-મુલ્કની વિરોધમાં ગયા અને બહાદુર ખાને ચાંપાનેર પર હુમલો કરીને ઇમાદ-ઉલ-ખાનની હત્યા કરી અને નાસિર ખાનની ઝેર આપી મારી નંખાવ્યો. ઇ.સ. ૧૫૨૭માં તે સત્તા પર આવ્યો અને બહાદુર શાહ નામ ધારણ કર્યું. બહાદુર શાહે તેના ભાઇ, સિકંદર શાહ અને અન્યોની યાદમાં મકબરો બંધાવ્યો.
એક માળના આ મકબરામાં બે મધ્યમાં અને પાંચ નાના ગુંબજો છે. આ મકબરો ઉંચા પાયા પર અમદાવાદ શૈલીમાં બાંધવામાં આવ્યો છે. તેમાં બે ઓરડાઓ છે. અંદરનો ભાગ ખાસ કરીને પરસાળ અને થાંભલાઓ પર ફૂલોની ભાત અને ભૌમિતિક ભાત ધરાવે છે. મધ્ય ગુંબજ પડી ગયા છે, પરંતુ નાનાં ગુંબજો હજુ હયાત છે.
ઓરડાની એક તરફ એક કબર આવેલી છે. બીજા ઓરડામાં કોઇ કબર નથી. આ ઓરડામાં પહેલાં બહાદુર શાહના ભાઇઓ, નાસીર ખાન અને લતીફ ખાનની કબર હતી, જેઓ ૧૫૨૬માં મૃત્યુ પામ્યા હતા.
