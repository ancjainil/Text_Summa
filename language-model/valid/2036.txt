તુકારામ ઓમ્બલે એસી એ મુંબઈ પોલીસમાં મદદનીશ સબ ઇન્સપેક્ટર તરીકે નિયુક્ત હતા. તેઓ ભારતીય ભૂમિસેનામાંથી નિવૃત્ત થયા બાદ પોલીસમાં જોડાયા હતા. તેઓ ૨૦૦૮ મુંબઈ હુમલો દરમિયાન ગિરગામ ચોપાટી, મુંબઈ ખાતે આતંકવાદીઓ વિરુદ્ધની કાર્યવાહીમાં શહીદ થયા હતા. તેઓએ હુમલામાં સંડોવણી ધરાવતા આતંકવાદી અજમલ કસાબને જીવિત પકડવામાં મુખ્ય ભૂમિકા ભજવી હતી. પાછળથી અજમલ કસાબ પર ખટલો ચાલ્યો અને તેને ફાંસી પર ચડાવાયો હતો. આ સાહસ, નિસ્વાર્થતા અને સર્વોચ્ચ બલિદાન માટે ઓમ્બલેને ભારત સરકારે અશોક ચક્ર વડે મૃત્યુપર્યંત નવાજ્યા હતા.
ઓમ્બલે ૧૯૯૧માં ભારતીય સેનાના સંચાર કોરમાંથી નાયકના હોદ્દા પરથી નિવૃત્તિ મેળવ્યા બાદ પોલીસમાં ભરતી થયા. ૨૦૦૮ના હુમલા દરમિયાન તેમની ટુકડી આતંકવાદીઓને રોકવા ટાંચા સાધનો સાથે નાકાબંધી કરીને તૈનાત હતી. બે આતંકવાદીઓ ગાડીમાં નાકા પાસે પહોંચ્યા ત્યારે અથડામણમાં તેમની ટુકડીએ એક આતંકવાદીને મારી નાખ્યો જ્યારે અન્ય આતંકવાદી કસાબની બંદૂક નિઃશસ્ત્ર ઓમ્બલે બંને હાથ વડે પકડી રાખી. આમ થતાં કસાબ ટુકડી પર ગોળી ન ચલાવી શક્યો પરંતુ તેણે ઓમ્બલેને અનેક ગોળીઓ મારી. તે સ્થળ પર ઓમ્બલે શહીદ થયા અને બાકીની ટુકડીએ કસાબને જીવિત પકડ્યો.
મુંબઈના નાગરિકોએ તેને દેશનું સર્વોચ્ચ નાગરિક સન્માન આપવા સરકારને અપીલ કરી કેમ કે ઓમ્બલે આત્મઘાતી હુમલો કરવા આવેલ આતંકવાદીને જીવિત પકડવામાં સફળ રહ્યા હતા.
