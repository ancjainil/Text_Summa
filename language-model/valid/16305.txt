કુમાર સુવર્ણ ચંદ્રક અથવા કુમાર ચંદ્રક કુમાર ટ્રસ્ટ, અમદાવાદ દ્વારા ૧૯૪૪થી આપવામાં આવતો સાહિત્યનો પુરસ્કાર છે. આ પુરસ્કાર દર વર્ષે કુમાર માસિકમાં યોગદાન માટે ગુજરાતી સાહિત્યકારને કુમાર ટ્રસ્ટ દ્વારા આપવામાં આવે છે. ૧૯૫૦ના વર્ષમાં ચંદ્રવદન મહેતાએ કુમાર ચંદ્રકનો અસ્વિકાર કર્યો હતો.
પુરસ્કારની સ્થાપના કુમારના લેખક યશવંત પંડ્યા દ્વારા ૧૯૪૪માં કરવામાં આવી હતી. શરૂઆતમાં ગુજરાતી લેખકો બળવંતરાય ઠાકોર, વિષ્ણુપ્રસાદ આર. ત્રિવેદી અને સુંદરમ્ પુરસ્કાર પસંદગીની સમિતિમાં હતા. પછીથી રામનારાયણ પાઠક અને અનંતરાય રાવળ તેમાં જોડાયા. ૧૯૮૩ થી ૨૦૦૨ સુધી આ પુરસ્કાર કોઇને આપવામાં આવ્યો નહોતો પરંતુ ૨૦૦૩થી ફરી શરૂ કરવામાં આવ્યો હતો. તે પહેલાં કુમાર ચંદ્રક તરીકે ઓળખાતો હતો, પરંતુ ૨૦૦૩થી તેને કુમાર સુવર્ણ ચંદ્રક નામ આપવામાં આવ્યું.
