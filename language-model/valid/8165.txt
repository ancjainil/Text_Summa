વિકિપીડિયાના માપદંડ મુજબ ઊચ્ચ કક્ષાનો લેખ બનાવવા માટે આ લેખમાં સુધારો કરવાની જરૂર છે. યોગ્ય સુધારો કરીને આ સંદેશો કાઢી નાંખો. ટાઇપ કરવા અંગે મદદ માટે પાનાંનુ સંપાદન કરવાની રીત તેમજ "કેવી રીતે" શ્રેણીના લેખ જુઓ. 
રમેશચંદ્ર મહાશંકર શુકલ વિવેચક, સંશોધક, સંપાદક. જન્મ સુરતમાં. ૧૯૫૪માં ગુજરાત યુનિવર્સિટીમાંથી ગુજરાતી-સંસ્કૃત વિષયોમાં એમ.એ. ૧૯૭૮માં સૌરાષ્ટ્ર યુનિવર્સિટીમાંથી પીએચ.ડી. ૧૯૫૪-૮૦ દરમિયાન સર કે.પી. કૉલેજ ઑફ કૉમર્સ, સુરતમાં; લાલન કૉલેજ, ભુજમાં; શામળદાસ કૉલેજ, ભાવનગરમાં; એમ.પી.શાહ કૉલેજ, સુરેન્દ્રનગરમાં અને બહાઉદ્દીન કૉલેજ, જૂનાગઢમાં અધ્યાપન. ૧૯૮૦ની સૌરાષ્ટ્ર યુનિવર્સિટીના ગુજરાતી ભાષાસાહિત્યભવનમાં રીડર.
‘પ્રેમાનંદ – એક સમાલોચના’, ‘નર્મદ – એક સમાલોચના’, ‘અનુવાક્’, ‘કુન્તકનો વક્રોક્તિવિચાર’, ‘અનુસર્ગ’, ‘અન્વર્થ’, ‘નવલરામ’, ‘અનુમોદ’, ‘સંભૂતિ’ અને ‘નર્મદદર્શન’ એમના વિવેચન અને સંશોધનના ગ્રંથો છે. પ્રેમાનંદ, નર્મદ અને નવલરામ વિશેનાં સમગ્રલક્ષી મૂલ્યાંકન આપવાનો તેમ જ કુંતકના વક્રોક્તિવિચારને ગુજરાતી કવિતામાંથી ઉદાહરણો શોધી બતાવીને સમજાવવાનો એમનો પ્રયત્ન ધ્યાનાર્હ છે. ‘કલાપી અને સંચિત’ અને ‘સ્નેહાધીન સુરસિંહ’ એમના સંશોધનમૂલક ગ્રંથો છે.
પ્રેમાનંદકૃત ‘દશમસ્કંધ’, ભાલણકૃત ‘કાદંબરી’, ‘વસંતવિલાસ’ એમનાં મધ્યકાલીન કૃતિલક્ષી સંપાદનો છે. ‘ચંદ્રહાસ આખ્યાન’, ‘અખાના છપ્પા’, ‘કુંવરબાઈનું મામેરું’ અને ‘અભિમન્યુ આખ્યાન’ એમનાં અન્ય સાથેનાં વિદ્યાર્થીભોગ્ય સંપાદનો છે. ‘ન્હાનાલાલ અધ્યયન ગ્રંથ’ અને ‘પ્રલંબિતા’ પણ એમનાં સંપાદનો છે. ‘ટૂંકીવાર્તા : સ્વરૂપ અને સાહિત્ય’ અને ‘સાહિત્યનો આસ્વાદ અને છંદ-અલંકાર ચર્ચા’ અન્યના સહયોગમાં તૈયાર થયેલા ગ્રંથો છે. ‘ગુજરાતનું સંસ્કૃતિદર્શન’ માં એમણે ગુજરાતનો સાંસ્કૃતિક ઇતિહાસ રસળતી શૈલીમાં નિરૂપ્યો છે.
ગુજરાતી સાહિત્ય પરિષદ પર પરિચય
