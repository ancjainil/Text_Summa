પલ્લવીયા પાર્શ્વનાથ જૈન મોટા દેરાસર ભારત દેશના પશ્ચિમ ભાગમાં આવેલા ગુજરાત રાજ્યના ઉત્તર ભાગમાં આવેલા બનાસકાંઠા જિલ્લાના મુખ્ય મથક પાલનપુર શહેર ખાતે આવેલ છે. પાલનપુરની સ્થાપના થયા પછી રાજા પ્રહલાદ દ્વારા આ દેરાસરનું નિર્માણ કરાવ્યાનું વર્ણન પ્રાપ્ત થાય છે. આ જૈન દેરાસરની ભવ્યતા વિષયક અલંકૃત કાવ્યમય વર્ણન "સોળ સૌભાગ્ય" અને "હીર સૌભાગ્ય"માં જોવા મળે છે.
અકબર બાદશાહ પ્રતિબોધક જગદ્ગુરુ શ્રી હીરવિજય મહારાજની જન્મભુમિ પાલનપુર શહેરની મધ્યમાં તેમના જન્મ સ્થળની સામે જ આવેલું આ પ્રસિધ્ધ જૈન દેરાસર એક સુંદર અને ભવ્ય જિનાલય છે.
શિલ્પ સ્થાપત્યથી શોભતું આ દેરાસર નિર્માણ સમયે અતિભવ્ય હશે. પણ કાળક્રમે આક્રમણોમાં તે ખંડીત થયેલ છે. કાળક્રમે તેનો જિર્ણોધ્ધાર કરવામાં આવ્યો છે. મુળ ગર્ભગૃહની અંદર રહેલી પ્રતિમાઓની સ્થાપના બેઠક અને કેટલીક પ્રતિમાઓના ખંડીત પરિકરો અસલ મંદિરની ભવ્યતાની ઝાંખી કરાવે છે. આ જિનાલયની ભીંતમાં પ્રહલાદન દેવની પ્રતિમા જોવા મળે છે.
રાજા પ્રહલાદ કુષ્ઠરોગનો ભોગ બન્યા હતા. શીલધવલ નામના આચાર્યશ્રીની આજ્ઞા મુજબ તેણે પાલનપુરમાં પ્રહલાદ વિહાર નામનું જિનાલય બંધાવ્યુ હતું. એમાં પાર્શ્વનાથ ભગવાનની સ્થાપના કરી અને તેના સ્નાનજળથી સ્નાન કરવાથી તેમનો કુષ્ઠરોગ દુર થયો હતો.
હાલમાં આ જૈન દેરાસરને ખંડીત કરી અને તેના નવેસરથી જીર્ણોધ્ધારનું કાર્ય હાલ ચાલુ છે.
