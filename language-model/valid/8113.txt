ગુજરાત અને ભારતમાં સ્થાન
નિંદ્રોડા ભારત દેશના પશ્ચિમ ભાગમાં આવેલા ગુજરાત રાજ્યના ઉત્તર ભાગમાં આવેલા  પાટણ જિલ્લામાં આવેલા કુલ ૯ તાલુકાઓ પૈકીના એક એવા સિદ્ધપુર તાલુકામાં આવેલું એક ગામ છે. નિંદ્રોડા ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ગામમાં મુખ્યત્વે ઘઉં, જીરુ, વરિયાળી, બાજરી, કપાસ, દિવેલા, રજકો તેમ જ અન્ય શાકભાજીના પાકની ખેતી કરવામાં આવે છે. આ ગામમાં પ્રાથમિક શાળા, પંચાયતઘર, આંગણવાડી તેમ જ દૂધની ડેરી જેવી સવલતો પ્રાપ્ય થયેલી છે.
ગામમા નાના મોટા ઘણા મંદિરો આવેલા છે. જેમા નીલકંઠેશ્વર મહાદેવનુ મંદિર, ગામની ભાગોળે આવેલું રામદેવ પીર મંદિર, લીંબોજ માતાનુ મંદિર, ઝાપડી માતાનું મંદિર, હરસિધ્ધિ માતાનું મંદિર, મહાકાળી માતાનું મંદિર વગેરે મુખ્ય છે.
નિંદ્રોડા ગામે સ્વયંભૂ નીલકંઠેશ્વર મહાદેવજીનુ પ્રસિધ્ધ મંદિર આવેલુ છે. ગામનો અને નીલકંઠેશ્વર મહાદેવજીનો ઇતિહાસ વર્ષો પુરાણો છે. વર્ષો પહેલાં ગામમાં ઠાકોરોએ ગામનું તોરણ બાંધ્યુ હતું. ઈ.સ.૧૬૦૦ આસપાસ ઉજજૈનથી નીકળેલા ક્ષત્રિય વંશના સુરસિહજી ઠાકૉર નિંદ્રોડા ગામે આવીને વશેલા.જેમણે ઞામનુ તૉરણ બંધાવ્યું હતું.
વર્તમાન સમયમાં જે જગ્યાએ મંદિર આવેલ છે. તે સ્થળ નાગરવાડી હતી. અને ઝાડી- ઝાંખરા ઊગી નીકળેલા હતા. અહી રબારી લોકો પશુપાલનનો વ્યવસાય કરતાં હતાં. અને પશુઓ ચરાવવા જતા એ અરસામાં એક ગાય દૂઝણી હોવા છતાં સાંજનું દૂધ આપતી ન હતી. ત્યારે ગાયને અન્ય કોઈ દોહી લેતું હોવાની શંકા જતાં ગાય માલિકે ગાયનું પગેરુંલીધું ત્યારે પોતે દૃશ્ય જોઈને આશ્ચર્યચકિત થઈ ગયા હતાં. કારણ કે ગાયના આંચળમાંથી સ્વયં રીતે દૂધની ધાર જમીન ઉપર થતી હતી. ત્યારે તે સ્થળ ઉપર તપાસ કરતાં જમીનમાં શિવલિંગ હોવાનું સર્વને માલૂમ પડયું હતું. ગાય નિયમિત ત્યાં ઊભી રહેતાં શિવલિંગ ઉપર આજે પણ ગાયની પગની ખરીઓની નિશાનીઓ છે. પાટણના વાગર દ્વારા પાટણ ખાતે શિવમંદિર માટે શિવલિંગ લઈ જવા માટે ખોદકામ કરવામાં આવ્યું હતું. ઘણી ઊંડાઈ સુધી ખોદકામ કરવા છતાં સફળતા મળી ન હતી. અને અજુગતી ઘટના બનતા સૌ ભગવાનને નતમસ્તક થયા અને આ જ સ્થળે ભગવાનની પૂજા અને સ્થાપના કરવાનો સંકલ્પ કર્યો ત્યારે રુહાતર પરિવારે મંદિર બંધાવ્યું હતું. મંદિર સાથે અનેક દંતકથાઓ જોડાયેલી છે.
૨૦૧૨માં સમસ્ત નિંદ્રોડા ગામ દ્વારા ભવ્ય મંદિરની પ્રાણપ્રતિષ્ઠા અને પંચકુંડી મહારુદ્રયજ્ઞ મહોત્સવ ભવ્ય રીતે ઉજવાયો હતો. પ્રથમ દિવસે મહારુદ્ર યજ્ઞાનો પ્રારંભ થયો હતો. સાંજે ર્કીતિદાન ગઢવી દ્વારા સંતવાણી કાર્યક્રમમાં ભક્તોને અલખ જ્ઞાન કરાવ્યું હતું. શ્રીફળ હોમવામાં આવ્યું હતું. અને વિમાન દ્વારા પુષ્પવર્ષાનો નજારો અનોખો હતો. બપોરે મહારુદ્ર તથા પ્રતિષ્ઠા યજ્ઞાની પૂર્ણાહુતિ થઈ હતી. આ શુભ અવસરે જગદ્ગુરુ શંકરાચાર્ય પીઠ દ્વારકાના મહારાજ દંડી સ્વામી, સદાનંદ સરસ્વતિ વગેરે સંતો- મહંતોએ આશીર્વચન આપ્યા હતાં. આ પ્રસંગને સફળ બનાવવા તમામ ધાર્મિક, સામાજિક, રાજકીય અગ્રણીઓ, ગ્રામજનો ભક્તોએ દાન, કર્મકુશળથી સહયોગ પૂરો પાડયો હતો.
