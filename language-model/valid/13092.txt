ઈચ્છારામ સૂર્યરામ દેસાઈ, ઉપનામ, શંકર, ગુજરાતી લેખક, સંપાદક, અનુવાદક અને પત્રકાર હતા. તેમણે પ્રાથમિક શિક્ષણ પૂર્ણ ન કર્યું હોવા છતાં, તેમણે અનેક સમાચારપત્રો અને સામયિકો સાથે કામ કર્યું હતું અને સંખ્યાબંધ નવલકથાઓ લખી હતી તેમજ ભાષાંતર કર્યું હતું.
તેમનો જન્મ ૧૦ ઓગસ્ટ ૧૮૫૩ના રોજ સુરતમાં થયો હતો. તેમણે અંગ્રેજી છઠ્ઠા ધોરણ સુધી અભ્યાસ કર્યો અને તેમની યુવાનીમાં હસ્તપ્રતોમાં રસ કેળવ્યો. તેઓ થોડો સમય દેશીમિત્ર છાપખાનામાં બીબાં ગોઠવવાનું શીખ્યા. ૧૮૭૬માં તેઓ મુંબઈ સ્થાયી થયા. ૧૮૭૬માં તેમણે મુંબઈમાં આર્યમિત્ર સાપ્તાહિક ચાર મહિના ચલાવ્યું અને પછી મુંબઇ સમાચારમાં પ્રૂફરીડર તરીકે જોડાયા. ૧૮૭૮માં તેઓ સુરત પાછા આવ્યા અને સ્વતંત્રતા માસિક શરૂ કર્યું, જેને નર્મદે નામ આપેલું.
તેમાં પ્રકાશિત રાજ્કીય લખાણો માટે રાજદ્રોહના ગુનાસર અંગ્રેજ સરકારે ધરપકડ કરી, પણ ફિરોઝશાહ મહેતાની સહાયથી નિર્દોષ ઠર્યા. ૧૮૮૦માં મુંબઈ જઈ મિત્રોની અને મુંબઈના સાક્ષરોની સહાયથી ૧૯૦૭માં ‘ગુજરાતી’ સાપ્તાહિકનો પ્રારંભ કર્યો અને ઘણી આર્થિક કટોકટી તથા સરકારી દરમિયાનગીરી વચ્ચે પણ મૃત્યુપર્યંત તે ચલાવ્યું. ૫ ડિસેમ્બર ૧૯૧૨ના રોજ તેમનું અવસાન થયું.
હિંદ અને બ્રિટાનિયા ભારતમાં બ્રિટિશ શાસન નીચેની સ્થિતિનું વર્ણન કરતી રાજકીય નવલકથા છે. તેમની શિવાજીની લૂંટ અને ટીપુ સુલતાન ઐતહાસિક નવલકથાઓ છે. ગંગા - એક ગૂર્જરવાર્તા અને સવિતાસુંદરી સામાજીક નવલકથાઓ છે. રાજભક્તિ વિડંબણ અને ભારતખંડ ના રાજ્યકર્તા ભાણ પ્રકારની અન્ય નવલકથાઓ છે.
ચંદ્રકાન્ત વેદાંત ફિલસૂફી પર આધારિત અપૂર્ણ શ્રેણી છે. તેમણે બૃહત્ કાવ્યદોહન, ભાગ ૧-૮ નું સંપાદન કર્યું છે. જેમાં મધ્યકાલીન કવિઓ અને કવિતાઓ વિશે માહિતી આપેલી છે. તેમણે સંખ્યાબંધ પુસ્તકો જેવાંકે, પુરુષોત્તમ માસની કથા, ઓખાહરણ, નળાખ્યાન, પદબંધ ભાગવત, કૃષ્ણચરિત્ર, આદિ ભક્તકવિ નરસિંહ મહેતા કૃત કાવ્યસંગ્રહ વગેરેનું સંપાદન કર્યું હતું. તેમણે અન્યો દ્વારા ત્રણ ભાગમાં ભાષાંતરિત મહાભારત નું ભાષાંતર સંપાદિત કર્યું હતું.
તેમણે ઘણી કૃતિઓ ગુજરાતીમાં ભાષાંતરિત કરી છે જેમાં રાસેલાસ, યમસ્મૃતિ, મહારાણી વિકટોરિયાનું જીવનચરિત્ર, ચારુચર્યા અથવા શુભાચાર, અરેબિયન નાઈટ્સ ભાગ ૧ અને ૨, કથાસરિત્ સાગર ભાગ ૧ અને ૨, કળાવિલાસ, વિદુરનીતિ, કામંદકીય નીતિસાર, સરળ કાદંબરી, શ્રીધરી ગીતા, શુક્નીતિ, બાળકોનો આનંદ ભાગ ૧ અને ૨, રાજતરંગિણી અથવા કાશ્મીરનો ઇતિહાસ ભાગ ૧, ઔરંગઝેબ, પંચદશી, વાલ્મીકિ રામાયણ નો સમાવેશ થાય છે.
