હરિભાઈ પાર્થિભાઈ ચૌધરી ભારતીય રાજનેતા છે. તેઓ લોક સભામાં બનાસકાંઠા લોકસભા બેઠકનું ભારતીય જનતા પાર્ટી તરફથી પ્રતિનિધિત્વ કરે છે. તેઓ દેશના રાજ્ય કક્ષાના ગૃહમંત્રી છે.

હરિભાઈનો જન્મ ગુજરાતના બનાસકાંઠા જીલ્લાના જગાણા ગામમાં થયો હતો. એમણે મુંબઈ યુનિવર્સિટીમાંથી વાણિજ્ય પ્રવાહમાં ઉચ્ચ સ્નાતકની પદવી મેળવી છે. રાજકારણમાં જોડાતા પહેલાં તેઓ ખેડુત અને વ્યાપારી હતા.
હરિભાઈ ૧૯૮૦ના દશકના અંતિમ તબક્કામાં ભારતીય જનતા પાર્ટી સાથે જોડાયા અને વિવિધ પદો ઉપર પોતાની ફરજ બજાવી. તેઓ બનાસકાંઠાથી ત્રણ વખત સાંસદ તરીકે ચુંટાઈ ચુક્યા છે. ૨૦૧૩માં બનાસકાંઠાના સાંસદ મુકેશ ગઢવીનું મગજના આંચકાને લીધે થયેલા અકાળે અવસાનને પગલે યોજાયેલી વચગાળાની ચુંટણી લડી હરિભાઈ સાંસદ બન્યા હતા. હરિભાઈ હાલ નરેન્દ્ર મોદીના વડપણ હેઠળની કેન્દ્ર સરકારમાં રાજ્ય કક્ષાના ગૃહ મંત્રી છે.
