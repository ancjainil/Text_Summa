કાબરાજી કેખુશરૂ નવરોજજી ગુજરાતી નવલકથાકાર અને નાટ્યકાર હતા. તેમનો જન્મ મુંબઈમાં થયો હતો. તેમણે ૧૮૬૭માં નાટકની દુનિયામાં ઝંપલાવેલું અને ‘વિકટોરિયા’ નાટક મંડળીની સ્થાપના કરેલી. આરંભમાં ‘ચિત્રજ્ઞાનદર્પણ‘, ‘બાગે નસીહત’ જેવાં પત્રો સાથે સંલગ્ન, પછી ‘પારસીમિત્ર’ના તંત્રી ના બન્યા. ૧૮૬૭થી ચાલીસ વર્ષ સુધી ‘રાસ્ત ગોફતાર’ના તંત્રી સ્ત્રીબોધ માસિકના સંપાદક રહ્યા.
પારસી નાટકનું ઘડતર અને રંગભૂમિનું સંસ્કરણ કરનાર આ લેખકે પારસી સાહિત્યમાં નવો યુગ શરૂ કરેલો એને કલાત્મકતાનાં પહેલીવાર એંધાણ આપેલાં. મુખ્યત્વે એમની કૃતિઓ અંગ્રેજી પરથી સૂચિત હોવા છતાં મૌલિકતાની છાપ ઉપસાવે છે. ‘બેજન મનીજેહ’, ‘સૂડી વચ્ચે સોપારી’, ‘હરિશ્ચન્દ્ર’, ‘લવકુશ’, ‘વિનાશકાળે વિપરીત બુદ્ધિ’ જેવાં નાટકો અને ‘દુખિયારી બચુ’, ‘ગુલી ગરીબ’, ‘વેચાયેલો વર’, ‘હોરાંગબાગ’ ,, ‘દીની ડાહી’, ‘ભોળો ઘેલો’, ‘ખોવાયેલી ખટલી’, ‘મીઠી મીઠી’, ‘ચાલીસ હજારનો ચાનજી’, ‘દારાશાંના‘, ‘ભીખો ભરભરીયો‘ જેવી નવલકથાઓ એમની પાસેથી મળેલી છે.
