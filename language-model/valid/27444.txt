વિશ્વેશ્વર બનાસકાંઠા જિલ્લાના અમીરગઢ તાલુકાના ઇકબાલગઢ ગામથી ઉત્તરે ૪ કિ.મી. દુર જૂની સરોત્રી ગામે બનાસ નદીના કિનારે આવેલું શિવમંદિર છે, જે વિશ્વેશ્વર મહાદેવની જગ્યા તરીકે ઓળખાય છે.
આ જગ્યા હજારો વર્ષ પુરાણી અત્યંત પવિત્ર અને રમણીય છે. ‍સેંકડો વર્ષ પુરાણા આ મંદિર વિશે એવુ કહેવાય છે કે, આ ક્ષેત્રના દંતાણી ક્ષેત્રમાં જયરાજ ચાવડાના ચૌદમી સદીમાં ચંદ્રાવતી નગરીની જાહોજલાલીના સમયમાં આ મંદિરની સ્થાપના થઈ હતી. બનાસ નદીના કિનારે આવેલાં આ સ્થળે નદીનો પ્રવાહ વહેતો હોય ત્યારે તેની રમણીયતા વધી જાય છે. આ પવિત્ર સ્થળે શ્રાવણ માસમાં ભાવિકોની સખત ભીડ રહે છે અને દર મહાશિવરાત્રિએ અહી મોટો મેળો ભરાય છે. આ મંદિર જીર્ણ થતાં હાલમાં તેમાં સુધારા વધારા સાથે તેનો જિર્ણોધ્ધાર કરવામાં આવ્યો છે. આ સ્થળે શ્રાવણ માસમાં પર્યટકો મોટી સંખ્યામાં આવે છે. આ સ્થળે આવવા માટે ખાનગી વાહનો ઉપરાંત સરકારી બસોની વિશેષ સુવિધા છે.
