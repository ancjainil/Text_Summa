બોંદલા વન્યજીવ અભયારણ્ય ભારત દેશના પશ્ચિમ તટે આવેલા ગોવા રાજ્યના ઉત્તરપૂર્વીય ભાગમાં આવેલા પોન્ડા તાલુકામાં સ્થિત છે. આ અભયારણ્યનો કુલ વિસ્તાર ૮ ચો.કિ.મી. છે. તે પ્રવાસીઓ અને શાળાના વિદ્યાર્થીઓ બંને માટે એક લોકપ્રિય પર્યટન સ્થળ છે. પ્રાણીજીવનની વિવિધતા મોટા પ્રમાણમાં આ અભયારણ્યમાં જોવા મળે છે, જેમ કે સાબર, હરણ, ભારતીય જંગલી ભેંસ, મલબાર મહાકાય ખિસકોલી, ભારતીય મોર અને સાપની ઘણી પ્રજાતિઓ અહીં જોવા મળે છે.
બોંદલા અભયારણ્ય માનવ હસ્તક્ષેપને કારણે ઘાયલ થયેલા ચિત્તાઓને આશ્રયસ્થાન પૂરું પાડે છે, આ ઉપરાંત "નાચતા" રીંછ અને કોબ્રા નાગને પણ અહિં આશ્રય મળે છે કેમકે કાયદામાં લુપ્ત થઈ રહેલા જીવોને પાળવા અને તેમની પાસેથી ખેલ કરાવવાના કામ પર પ્રતિબંધ ફરમાવ્યા બાદ આ જીવો અને તેમના મદારીઓને પણ વૈકલ્પિક જીવન નિર્વાહની આવશ્યકતા ઊભી થઈ છે. કમનસીબે આ અભયારણ્યમાં હાથીઓ માટે સગવડ કરવામાં આવી નથી, માત્ર બે હાથી નસીબદાર છે જેમને અભયારણ્યની મુલાકાતે આવતા સહેલાણીઓને સહેર કરાવવા માટે રાખવામાં આવ્યા છે. બંને હાથીઓ વારાફરતી આ કામમાં જોડાય છે અને જ્યારે તેમની રજા હોય ત્યારે તેમને છૂટથી વિહરવા દેવામાં આવે છે.
