લીચેસ્ટેઈનનો રાષ્ટ્રધ્વજ ૧૯૨૧માં અપનાવાયો હતો. ત્યારથી આજ સુધી તે સત્તાવાર ધ્વજ છે. ૧૯૩૬માં બર્લિન ખાતે યોજાયેલ ઓલિમ્પિક રમતોત્સવ દરમિયાન ધ્યાન પર આવ્યું હતું કે લીચેસ્ટેઈન અને હૈતીનો રાષ્ટ્રધ્વજ એકદમ સરખા છે. ત્યારબાદ ૧૯૩૭માં ધ્વજમાં મુગટ ઉમેરવામાં આવ્યો.
ધ્વજના રંગો સાંસ્કૃતિક, રાજકીય અને પ્રાદેશિક અર્થો દર્શાવે છે. ભૂરો રંગ આકાશનું, લાલ રંગ સમગ્ર દેશમાં તમામ ઘરોમાં સંધ્યાકાળે પ્રગટાવાતો અગ્નિનું સૂચક છે. મુગટ લોકોની એકતા અને તેમના રાજાનું પ્રતિનિધિત્વ કરે છે જોકે તેનો રંગ વિવાદનો વિષય છે. કેટલાક સ્રોતો તેને સોનેરી ગણે છે જ્યારે કેટલાક પીળો ગણે છે.
