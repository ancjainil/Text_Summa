દર્શન જરીવાલા ગુજરાતી ફિલ્મ, ટેલીવિઝન અને નાટક કલાકાર છે. તેઓ "ગાંધી માય ફાધર" નામે આવેલી ફિલ્મ માટે સર્વશ્રેષ્ઠ સહાયક અભિનેતાનો ૨૦૦૭નો રાષ્ટ્રીય પુરસ્કાર પણ મેળવી ચુક્યા છે.તેમણે સોની એન્ટરટેઇનમેન્ટ ટેલીવિઝન પર ૧૮ ઓક્ટોબર, ૨૦૧૦ થી ૬ સપ્ટેમ્બર, ૨૦૧૨ દરમિયાન પ્રસારિત થઈ ચુકેલ "સાસ બિના સસુરાલ" માં છેદ્દિલાલ ચતુર્વેદીનુ પાત્ર નિભાવ્યુ હતું. ૨૦૧૪માં તેઓએ અભિષેક જૈનની અર્બન ગુજરાતી ફિલ્મ "બે યાર"માં અભિનય કર્યો હતો.
દર્શન જરીવાલા વરીષ્ઠ ગુજરાતી અભિનેત્રી લીલા જરીવાલાના પુત્ર છે. તેઓ બોલિવૂડની ઘણી ફિલ્મોમાં પણ અભિનય કરી ચુક્યા છે. ગુજરાતી સીરીયલ "નરસિંહ મહેતા"માં તેમનુ નોંધપાત્ર યોગદાન રહ્યુ છે. "ગાંધી માય ફાધર" ફિલ્મે તેમને આંતરરાષ્ટ્રીય સ્તરે નામના અપાવી છે.
"હથેળી પર બાત", "બાકી,પત્રો મિત્રો", "મૂળરાજ મેન્શન", "આંધળો પાટો" જેવા ગુજરાતી નાટકોમાં તેમણે અભિનય આપ્યો છે. આ ઉપરાંત તેઓ "અંકલ સમઝા કરો" જેવા હિન્દી અને "ગોઈંગ સોલો ૨" નામે અંગ્રેજી નાટકમાં પણ અભિનય કરી ચુક્યા છે. 
૧૯૮૦માં તેમણે નાટક ટૅલિવીઝન અભિનેત્રી અપરા મહેતા સાથે વૈવાહિક જીવન શરૂ કર્યુ. તેમને એક પુત્રી પણ છે. ૧૯૮૧માં તેમના માતા-પિતાની ઇચ્છા અનુસરી તેમણે ભવ્ય જલસા સાથે વિવાહ કર્યા.
