સરદાર વલ્લભભાઈ પટેલ આંતરરાષ્ટ્રીય હવાઈ મથક ભારતના ગુજરાત રાજ્યના બે મુખ્ય શહેરો - અમદાવાદ અને રાજધાની ગાંધીનગરને સેવા આપે છે. આ હવાઈમથક અમદાવાદ રેલ્વે સ્ટેશનથી લગભગ ૮ કિમી દૂર આવેલું છે. તેનુ નામ ભારતના પૂર્વ નાયબ વડાપ્રધાન સરદાર વલ્લભભાઈ પટેલના નામ પરથી રાખવામાં આવ્યુ છે. હવાઈમથક ૧,૧૨૪ એકર ક્ષેત્રમાં ફેલાયેલુ છે અને તેની ઉડાન પટ્ટી 3,599 metres લાંબી છે. વર્ષ ૨૦૧૪-૧૫માં ૪૮ લાખ પ્રવાસીઓએ આ હવાઈ મથકની સેવા લીધેલી અને આમ પ્રવાસીઓની સંખ્યાની દૃષ્ટિએ આ ભારતનું આઠમું સૌથી વ્યસ્ત હવાઈ મથક ગણાયું છે. અહીંથી રોજના સરેરાશ ૨૫૦ વિમાનો ઉડાન ભરે છે. 
આ હવાઈમથકની સ્થાપના સને ૧૯૩૭માં થયેલી, જ્યારે આંતરરાષ્ટ્રીય સેવાની શરૂઆત સને ૧૯૯૨માં થયેલી. તેને આંતરરાષ્ટ્રીય હવાઈમથકનો દરજ્જો ૨૩ મે ૨૦૦૦ના રોજ પ્રાપ્ત થયો. વર્ષ ૨૦૧૦માં આંતરરાષ્ટ્રીય પ્રવાસીઓ માટે નવું ટર્મિનલ ૨ ખુલ્લું મૂકવામાં આવ્યું હતું. સાથે જ સરદાર વલ્લભભાઈ પટેલની 18 feet ઊંચી પ્રતિમાનું પણ આ હવાઈ મથક ખાતે અનાવરણ કરવામાં આવ્યું હતું. વર્ષ ૨૦૧૫માં એરપોર્ટ્સ ઓથોરીટી ઓફ ઇન્ડિયા દ્વારા આ હવાઈ મથક ઉપરાંત ચેન્નઈ, કોલકાતા અને જયપુરના હવાઈ મથકોનાં ખાનગીકરણની દરખાસ્તો મંગાવવામાં આવી હતી.

