ત્રિવેદી ભૂપેન્દ્ર બાલકૃષ્ણ  : વિવેચક, સંપાદક. જન્મ સુરતમાં. ૧૯૩૦માં મૅટ્રિક. ૧૯૩૪માં સંસ્કૃત વિષય સાથે બી.એ. ૧૯૩૬માં સંસ્કૃત-ગુજરાતી વિષયોમાં એમ.એ. ૧૯૩૭થી ૧૯૭૨ દરમ્યાન ઈસ્માઈલ કૉલેજ, મુંબઈ, ઍલ્ફિન્સ્ટન કૉલેજ, મુંબઈ અને ગુજરાત કૉલેજ, અમદાવાદમાં જુદે જુદે સમયે અધ્યાપન. થોડો વખત ‘શ્રી ફોર્બસ ગુજરાતી સભા ત્રૈમાસિક’ ના સંપાદક.
પરિચયપુસ્તિકા ‘અખાની કવિતા’ તેમ જ ‘અખો’ અને ‘અખો’ એમનાં મુખ્ય પ્રદાન છે.
એમણે કરેલાં સંપાદનોમાં ‘અખેગીતા’, ‘લીલાવતી જીવનકલા’, ‘નંદશંકર જીવનચરિત્ર’, ‘મીરાંના પદો’, ‘મીરાંબાઈનાં વધુ ગુજરાતી પદો અને જીવન કવન’, ‘શિવદાસકૃત કામાવતી’, ‘અખા ભગતના છપ્પા-દશ અંગ’ વગેરેનો સમાવેશ થાય છે; તો સહસંપાદનોમાં ‘નરસિંહકૃત જ્ઞાનગીતા’, ‘અખાકૃત અનુભવબિન્દુ’, ‘પૃથ્વીચન્દ્રચરિત’, ‘માધવાનલ કામકંદલા પ્રબંધ’- અંગ ૬, ‘અખા ભગતના છપ્પા’- ભા.૧, ૨, ૩, ‘અખા ભગતનાં ગુજરાતી પદ’ વગેરે ઉલ્લેખપાત્ર છે. એમણે ‘પ્રાકૃત ભાષાઓ અને અપભ્રંશ’, ‘ભરતમુનિનાટ્યશાસ્ત્ર’- અધ્યાય ૧ થી ૭ જેવા અનુવાદગ્રંથો પણ આપ્યા છે.
ગુજરાતી સાહિત્ય પરિષદ પર પરિચય
