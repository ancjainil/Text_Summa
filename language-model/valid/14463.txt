ગુજરાત અને ભારતમાં સ્થાન
પુંસરી ભારત દેશના પશ્ચિમ ભાગમાં આવેલા ગુજરાત રાજ્યના ઉત્તર પૂર્વ ભાગમાં આવેલા સાબરકાંઠા જિલ્લામાં આવેલા કુલ ૭ તાલુકાઓ પૈકીના એક એવા તલોદ તાલુકામાં આવેલું એક ગામ છે. આ ગામનો વિકાસ નૈરોબીથી આવેલી સમિતિ દ્વારા વખાણાયો હતો અને તેને કેન્યાના ગામડાંઓમાં અજમાવાઇ રહ્યો છે.
૨૦૧૧ની વસતી ગણતરી પ્રમાણે ગામની વસતી ૫૫૦૦ની હતી. જૂન ૨૦૧૨ મુજબ આ ગામની વસતી આશરે ૬૦૦૦ છે.
ગામમાં વીજળી માટે ૬૬ કેવી સબ-સ્ટેશન આવેલું છે. ગામના સરપંચ ગામના લોકો માટે અમર્યાદ ઇન્ટરનેટની સુવિધાઓ પંચાયતના કાર્યાલય માટેના હેતુથી પૂરી પાડવાનો ધ્યેય ધરાવે છે. પંચાયતે ગામના વિદ્યાર્થીઓ માટે બધી ઉત્તમ સુવિધાઓ પૂરી પાડવાનો પ્રયત્ન કર્યો છે. પ્રાથમિક શાળાઓમાં એર કન્ડિશન અને કેમેરાઓ મૂકવામાં આવ્યા છે. ગામના મુખ્ય સ્થળોએ ૨૫ જેટલાં કેમેરા મૂકવામાં આવ્યા છે, જેથી રસ્તા પર કચરો નાખતા લોકો પર ધ્યાન રાખી શકાય.
ગામમાં પરિવહન માટે નાની બસો વાપરવામાં આવે છે. દૂધ આપવા-લેવા જતી સ્ત્રીઓ માટે પંચાયતે અટલ એક્સપ્રેસ નામની સુવિધા ઉભી કરી છે.
ગામના લોકો જોડે સંદેશાવ્યવહાર માટે ૧૨૦ જળ અવરોધક સ્પીકર મૂકવામાં આવ્યા છે, જેના વડે ગામના સરપંચ નવી યોજનાઓની માહિતી અને અન્ય જરૂરી મહત્વના સૂચનો ગામના લોકોને આપી શકે. આ સ્પીકરોનો ઉપયોગ ભજન, શ્લોક, અને મહાત્મા ગાંધીના અવતરણો માટે પણ કરવામાં આવે છે.
આ યોજનાઓનો કુલ ખર્ચો આશરે ૧૪૦ મિલિયન થયો હતો અને રાજ્ય અને કેન્દ્ર સરકારે આ માટે નાણાં પૂરા પાડ્યા હતા. આ માટે ગામના સરપંચ હિમાંશુ નરેન્દ્રભાઇ પટેલને શ્રેષ્ઠ ગ્રામ સભા પુરસ્કાર આપવામાં આવ્યો હતો જે દિલ્હીમાં રાષ્ટ્રીય પંચાયતી દિવસ પર આપવામાં આવ્યો હતો. નવેમ્બર ૨૦૧૧ના રોજ મુખ્યમંત્રી નરેન્દ્ર મોદીના હસ્તે તેમને શ્રેષ્ઠ ગ્રામ પંચાયત પુરસ્કાર મળ્યો હતો. ગામને મળેલાં અન્ય પુરસ્કારોમાં એકેદમી ઓફ ગ્રાસરૂટ્સ સ્ટડીઝ અને રીસર્સ ઓફ ઇન્ડિયા એવોર્ડનો સમાવેશ થાય છે.
ગામમાં પાંચ પ્રાથમિક શાળાઓ આવેલી છે. આ બધી જ શાળાઓમાં શિક્ષણમાં ખલેલ પહોંચાડ્યા વગર વાલીઓને તેમના બાળકોના શિક્ષણ અને શિક્ષકો પર નજર રાખવા માટે કેમેરા મૂકવામાં આવ્યા છે. પુંસરીમાં શિક્ષણ છોડી જવાનો દર લગભગ શૂન્ય છે. ૨૦૧૧માં ગુજરાત સરકાર દ્વારા વાર્ષિક યોજાતા શિક્ષણ કાર્યક્રમ ગુણોત્સવ દરમિયાન ગામને B+ ગુણ મળ્યા હતા.
૨૦૧૦થી પંચાયતે ગામમાં રીવર્સ ઓસ્મોસિસ પ્લાન્ટ મૂક્યા છેજે ગામના લોકોને પીવાનું સ્વચ્છ પાણી પૂરું પાડે છે. લગ્ન અને અન્ય પ્રસંગોએ પાણીના ટેન્કરનું આયોજન કરવામાં આવે છે. પીવાનું પાણી બધાં લોકો માટે પ્રાપ્ત છે. ગામમાં યોગ્ય જળ નિકાલ અને ગટર વ્યવસ્થા છે, જે સંપૂર્ણ રીતે જમીનની અંદર છે.
