પ્રવીણ શનિલાલ દરજી, કવિ, વિવેચક, સંપાદક. જન્મ પંચમહાલ જિલ્લાના મહેલોલમાં. ૧૯૬૧ માં એસ.એસ.સી. ૧૯૬૫માં ગુજરાતી-સંસ્કૃત વિષયો સાથે બી.એ. ૧૯૬૭માં એ જ વિષયોમાં એમ.એ. ૧૯૭૩માં પીએચ.ડી. ૧૯૬૫ થી ૧૯૬૭ સુધી મોડાસા કૉલેજમાં અધ્યાપક. ૧૯૬૭ થી લુણાવાડા કૉલેજમાં અધ્યાપક.
‘ચીસ’ અને ‘ઉત્સેધ’ એમના કાવ્યસંગ્રહો છે. ‘અડખેપડખે’ માં લઘુ ચિંતનાત્મક નિબંધો અને ‘લીલા પર્ણ’ માં લલિતનિબંધો સંચિત છે.
‘સ્પંદ’, ‘ચર્વણા’, ‘દયારામ’, ‘પ્રત્યગ્ર’, ‘પશ્ચાત્’, ‘નવલકથા સ્વરૂપ’, ‘લલિત નિબંધ’ એમના વિવેચનસંગ્રહો છે. ‘નિબંધ : સ્વરૂપ અને વિકાસ’ એ એમનો શોધપ્રબંધ છે. ‘ગુજરાતી ભાષાની કેટલીક વિશિષ્ટ વાર્તાઓ’ એમનું સંપાદન છે; જયારે ‘શબ્દશ્રી’ તથા ‘ગદ્યસંચય’- ૨ એમનાં અન્ય સાથેનાં સંપાદનો છે.
નિબંધ : સ્વરૂપ અને વિકાસ પ્રવિણ દરજીનો મહાનિબંધ. નિબંધના લલિત અને લલિતતેતર એવા ઉભય પ્રકારોમાં ગત સવાસો વર્ષ દરમિયાન થયેલ સ્વરૂપબંધારણ અને ખેડાણની અહીં વ્યાપક તપાસ થઈ છે. વળી, વિષયની સ્વરૂપચર્ચા તથા અન્ય સાહિત્યસ્વરૂપો સાથેના નિબંધના પારસ્પરિક સંબંધની ચર્ચા પછી ગુજરાતી નિબંધને જાગૃતિકાળ, પંડિતયુગ, ગાંધીયુગ અને આધુનિકયુગ જેવા વિવિધ યુગ-તબક્કાઓમાં વિભાજિત કરીને તેની સર્વગ્રાહી સમીક્ષા પણ અપાઈ છે.
