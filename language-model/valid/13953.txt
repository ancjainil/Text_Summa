વિક્રમ ઠાકોર ગુજરાતી ફિલ્મોના અભિનેતા અને ગાયક છે.
વિક્રમ ઠાકોર ગાંધીનગર નજીક આવેલ ફતેહપુરાના વતની છે. દસ વર્ષની વયથી તેઓ તેમના પિતા મેલાજી ઠાકોર સાથે રંગમંચ ઉપર વાંસળી વગાડવા જતા હતા. તેમના પિતા સંતવાણી અને ભજનના ગાયક હતા. વીસ વર્ષની વયે તેમણે રંગમંચ પરથી એકલા કાર્યક્રમો આપવાના શરુ કર્યા. શરૂઆતમાં તેઓ ફિલ્મ ક્ષેત્રે આવવા નહોતા ઈચ્છતા, પરંતુ ૨૦૦૬માં દિગ્દર્શકના કહેવાથી એકવાર પિયુને મળવા આવજે ફિલ્મ કરી જે સફળ રહી. ત્યારથી તેમણે ઘણી ગુજરાતી ફિલ્મોમાં અભિનય કર્યો જે મોટે ભાગે ગ્રામ્ય દર્શકોને ધ્યાનમાં રાખીને બનાવવામાં આવેલી હોય છે. તેમણે સળંગ આઠ સફળ ફિલ્મો આપી છે.
તેમની કેટલીક સફળ ફિલ્મોમાં રાધા તારા વિના ગમતું નથી, વાગી કાળજે કટારી તારા પ્રેમની, પ્રેમી ઝુક્યા નથી ને ઝુકશે નહીં અને રસિયા તારી રાધા રોકાણી રણમાં નો સમાવેશ થાય છે. તેમની ૬ ફિલ્મોએ કુલ મળીને રૂપિયા ૩ કરોડની કમાણી કરી અને તેમને વિવિધ માધ્યમોએ ગુજરાતી ફિલ્મ ઉદ્યોગના હાલના 'સુપર સ્ટાર' ગણાવ્યા છે.
તેઓ હાલમાં ગાંધીનગર ખાતે નિવાસ કરે છે.
૨૦૧૧માં ગુજરાતી ફિલ્મ દિગ્દર્શક પરેશ પટેલે તેમના પર રૂપિયા ૩૫ લાખની છેતરપિંડીનો આરોપ મૂક્યો હતો. પૈસા લઈ ફિલ્મના શૂટિંગમાં હાજર ન રહ્યા બાદ પૈસા પરત ન કરવાના કારણે ફરિયાદ કરવામાં આવી હતી.
