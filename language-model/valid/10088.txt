ભાવનગરના મહારાજા શ્રી ભાવસિંહજી ગોહીલના સમય દરમ્યાન શ્રી દક્ષીણામૂર્તિ સંસ્થાની સ્થાપના શ્રી તખ્તસિંહજી ધર્મશાળાના મકાનના બે રૂમમાં ઈ.સ. ૧૯૧૦ ના વર્ષમાં શ્રી નાનાભાઈ ભટ્ટ દ્વારા કરવામાં આવેલ. સમય જતા એમની સાથે ૧૩ નવેમ્બર ૧૯૧૬ ના દિવસે શ્રી ગિજુભાઈ બધેકા અને એ પછી ઓગષ્ટ ૧૯૧૯ દરમ્યાન શ્રી હરભાઈ ત્રિવેદી પણ જોડાયા. એ પછી ૧૯૨૦ના વર્ષમાં મહારાજા શ્રી કૃષ્ણકુમારસિંહજીએ તખ્તેશ્વર રેલ્વે સ્ટેશનથી નજીક એક ટેકરી પર થૉડી જમીન ફાળવી જેના પર આજે પણ શ્રી દક્ષીણામૂર્તિ બાળ મંદિર અસ્તિત્વ ધરાવે છે.
શ્રી દક્ષીણામૂર્તિ બાલમંદિરની શરૂવાત શ્રી તખ્તસિંહજી ધર્મશાળાના મકાનના બે રૂમમાં ઈ.સ. ૧૯૧૦ ના વર્ષમાં થયેલી. દસ વર્ષ પછી ઇ.સ. ૧૯૨૦ ફાગણ સુદ આઠમ ને ગુરુવારે રમાબેન પટ્ટણીની હાજરીમાં બાલ-મંદિરના બાળકો દ્વારા હાલના સ્થળે ચાલતા બાલમંદિરનું ખાત મુહુર્ત થયુ હતું અને ઇ.સ. ૧૯૨૧ વૈશાખ સુદ આઠમને ગુરુવારે બાલ-મંદિરને ખુલ્લુ મુકવાની વિધિ કસ્તુરબા ગાંધીના હસ્તે કરવામાં આવેલ.
શ્રી દક્ષિણામુર્તિ વિનય મંદિરની સ્થાપના ઈ.સ. ૧૯૭૩ માં શ્રી દક્ષિણામુર્તિ વિધ્યાર્થી ભવનના એક નાનકડા એકમ તરીકે કરવામાં આવેલ. ૧૯૭૬માં શ્રી દીપકભાઈ પ્ર. મેહતાની નિમણુક શ્રી દક્ષિણામુર્તિ વિનય મંદિરના આચાર્ય પદે કરવામાં આવી અને શ્રી દક્ષિણામુર્તિ વિનય મંદિરની શ્રી દક્ષિણામુર્તિ વિધ્યાર્થી ભવનના એક નાનકડા એકમને બદલે એક અલગ પેટા સંસ્થા તરીકેની ઓળખ કાયમ થઈ.
ઈ.સ. ૨૦૦૭ માં થોડા વિદ્યાર્થીઓ ના પ્રયત્નથી એક વિધ્યાર્થી સંગઠન અસ્તિત્વમાં આવ્યું અને એ પછી એ સંગઠનની એક બેઠક મળી. ત્યાર બાદ વધુને વધુ ભુતપુર્વ વિધ્યાર્થીઓ એ સંગઠનની સાથે જોડાતા રહ્યા છે. પોતાની સંસ્થાનું નામ સંસ્થાના સુવર્ણકાળ વખત જેટલું ફરી ગાજતું થાય એ આશયથી ૧૭ એપ્રિલ ૨૦૧૧ના દિવસે સાંજે ૫ વાગ્યે ૧૦૦૦ કરતા વધુ વિધ્યાર્થીઓ "શતાબ્દિ મહોત્સવ" નિમિત્તે ભેગા થઈ સંસ્થાનું નામ ફરી રોશન કરવા કૃતસંકલ્પ થયા. એ પ્રસંગે ગુજરાતનાં મુખ્યમંત્રી શ્રી નરેન્દ્રભાઈ મોદી પણ ઊપસ્થીત રહ્યા હતા.

