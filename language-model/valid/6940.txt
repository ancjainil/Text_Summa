મીતીયાળા વન્યજીવન અભયારણ્ય ભારત દેશના પશ્ચિમ ભાગમાં આવેલા ગુજરાત રાજ્યના અમરેલી જિલ્લામાં મીતીયાળા ગામ પાસે આવેલ એક સંરક્ષિત વિસ્તાર છે, જે મીતીયાળા ઘાસીયા મેદાન તરીકે પણ ઓળખાય છે. આ જંગલ ભારતને સ્વતંત્રતા મળી તે પહેલાં ભૂતપૂર્વ ભાવનગર રજવાડાનો એક ભાગ હતો. મીતીયાળા વન્યજીવન અભયારણ્ય ૧૮.૨૨ કિ. મી.2 જેટલો વિસ્તાર ધરાવે છે અને તેની સ્થિતિની પુષ્ટિ ૨૦૦૪માં નક્કી કરવામાં આવી હતી. આ અભયારણ્યમાં લગભગ ૧૧ થી ૧૨ સિંહ અને દીપડાઓ છે. ટપકાંવાળા હરણ અને નીલગાય પણ આ વન્યજીવન અભયારણ્ય ખાતે જોવા મળે છે. સાસણગીર વનવિભાગ જોડે કેટલીક જગ્યાએ સામાન્ય સરહદ હોવાથી ગીર અભયારણ્યના સિંહ વારંવાર આ વિસ્તારમાં અવરજવર કરતા હોય છે. આ અભયારણ્ય વિસ્તાર અને ગીર વચ્ચેનો વિસ્તાર બે વન્યજીવન આવાસને સાંકળનાર તરીકેની સેવા આપે છે.

