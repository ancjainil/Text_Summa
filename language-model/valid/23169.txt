ગુજરાત અને ભારતમાં સ્થાન
અનાવલ ભારત દેશના પશ્ચિમ ભાગમાં આવેલા ગુજરાત રાજ્યના સુરત જિલ્લાના મહુવા તાલુકાનું ગામ છે. આ ગામ જિલ્લા તેમ જ તાલુકાનું છેવાડાનું ગામ છે. અનાવલ ગામમાં ખાસ કરીને આદિવાસી તેમ જ મુસલમાન તથા અન્ય જાતિના લોકો વસે છે.
અનાવલ રાજ્ય ધોરીમાર્ગ દ્વારા વાંસદા, ચિખલી, બારડોલી તેમ જ નવસારી સાથે જોડાયેલું હોવાથી વાહનવ્યવહારની સગવડ સારી છે. આસપાસનાં વિસ્તારમાં આવેલાં ગામો સાથે પણ આ ગામ પાકા સડક માર્ગ દ્વારા જોડાયેલું છે. આસપાસનાં ગામોનું કેન્દ્ર હોવાને કારણે અહીં નાના પાયે બજારનો વિકાસ થયેલો જોવા મળે છે. આ ઉપરાંત અનાવલ ગામ વઘઇથી બીલીમોરા જતી સરા લાઇન તરીકે ઓળખાતી નેરોગેજ રેલ્વેનું સ્ટેશન છે. અનાવલ ગામ મહુવા તાલુકાનું એકમાત્ર રેલ્વે મથક છે.
અનાવલ ગામમાં શુકલેશ્વર મહાદેવનું મંદિર, મોક્ષમાર્ગી સંપ્રદાયનું મંદિર વલ્લભાશ્રમ,તેમજ કાવેરી સંગમ, જલારામ મંદિર, તળાવ તથા મસ્જિદ વગેરે જોવાલાયક સ્થળો છે. આ ઉપરાંત અહીં પેટ્રોલ પંપ, પ્રાથમિક શાળા, માધ્યમિક શાળા, પ્રાથમિક આરોગ્ય કેન્દ્ર, પંચાયતઘર, દુધની ડેરી, ખેતી ઉત્પાદકોની સહકારી મંડળી વગેરે આવેલાં છે.
