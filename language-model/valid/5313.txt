મફત જીવરામ ઓઝા : કવિ, નવલકથાકાર, વિવેચક, સંપાદક. જન્મ વતન મહેસાણા જિલ્લાના જામળામાં. શાળાનો અભ્યાસ મહેસાણા જિલ્લાના સોજામાં. ૧૯૬૨માં એસ.એસ.સી., ૧૯૬૭માં ગુજરાતી-હિન્દી વિષયો સાથે ગુજરાત યુનિવર્સિટીમાંથી બી.એ., ૧૯૬૯માં એ જ યુનિવર્સિટીમાંથી ગુજરાતી-સંસ્કૃત વિષયો સાથે એમ.એ., ૧૯૭૮માં પીએચ.ડી. અમદાવાદની સરસપુર આર્ટસ એન્ડ કૉમર્સ કૉલેજમાં, વડોદરાની એમ.એસ.યુનિવર્સિટીમાં અધ્યાપક. પછીથી ગુજરાત યુનિવર્સિટીના ભાષાસાહિત્ય ભવનમાં અધ્યાપક.
‘ધુમ્મસનું આ નગર’, ‘પડઘાનું ચકરાતું આકાશ’, ‘અશુભ’, ‘શ્વાસ ભીતરથી ફોરે’, ‘અપડાઉન’ આધુનિકવલણોને પ્રગટ કરનારા એમના કાવ્યસંગ્રહો છે. પરંપરાથી સહેજ જુદી પડતી એમની નવલકથાઓમાં ‘ઘુઘવતા સાગરનાં મૌન’, ‘પીળું કરેણનું ફૂલ’, ‘પથ્થરની કાયા આંસુના દર્પણ’, ‘સપનાં બધાં મજાનાં’, ‘અમે તો પાનખરનાં ફૂલ’, ‘અમે તરસ્યા સાજન’, ‘સૂરજ ડૂબે મૃગજળમાં’, ‘સાતમો પુરુષ’, ‘સોનેરી સપનાંની રાખ’, ‘આંસુનો ઊગ્યો ગુલમહોર’, ‘મૃગજળ તો દૂરનાં દૂર’, ‘ચહેરા વચ્ચે લોહીની નદી’ મુખ્ય છે. ‘કાચના મહેલની રાણી’, ‘તડકામાં ઓગળતો સૂર્ય’ એમનાં વાર્તાસંગ્રહો છે; તો ‘લીલા પીળા જ્વાલામુખી’ એમનો એકાંકીસંગ્રહ છે. ‘પળપળનાં પ્રતિબિંબ’ એમનો નિબંધસંગ્રહ છે. ‘ઉન્નતભ્રૂ’, ‘ઉદઘોષ’, ‘ઉન્મિતિ’, ‘રાવજી પટેલ’, ‘સંવિત્તિ’ એમના વિવેચનસંગ્રહો છે.
‘સ્વાતંત્ર્યોત્તર ગુજરાતી કવિતા’ એમનો શોધનિબંધ છે. આપણાં સાહિત્યસ્વરૂપો પર, આપણી સર્જકપ્રતિભાઓ પર, તેમ જ સ્વાતંત્ર્યોત્તર ગુજરાતી સાહિત્યને અનુલક્ષીને કવિતા, ટૂંકીવાર્તા, એકાંકી, નિબંધ, વિવેચન પર એમણે સંપાદનો કરેલાં છે. ‘પ્રયોગશીલ ગુજરાતી ટૂંકીવાર્તા’ અને ‘એકોક્તિસંચય’ એમના સંપાદનો છે, તો ‘ધૂમકેતુની ભાવસૃષ્ટિ’, ‘શબ્દયોગ’ ના એ સહ-સંપાદક છે.
ધુમ્મસનું આ નગર : મફત ઓઝાનો પ્રથમ કાવ્યસંગ્રહ. અહીં ગ્રામીણ પરિવેશથી વિખૂટા પડી જવાયા પછીની, કાવ્યનાયકની નાગરિક-સમાજ-સંસ્કૃતિ પરત્વેની અકળામણને વાચા આપતાં ગીત-ગઝલ અને મુક્ત-છંદ કાવ્યરચનાઓ સંગ્રહીત છે ‘પથ્થરનું પંખેરુ’ અને ‘પથ્થરની લીલેય કાયા’ જેવા પ્રયોગોમાં ડોકાતાં પથ્થર અને પંખી અહીં અદ્યતન કવિતાના વિવિધ પ્રભાવોને ઝીલે છે.
ગુજરાતી સાહિત્ય પરિષદ પર પરિચય
